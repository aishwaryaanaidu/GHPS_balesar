 ಪಶ್ಚಿಮ ಘಟ್ಟದ  ಅಘನಾಶಿನಿ  ಕೊಳ್ಳದ  ರಮ್ಯ ರಮಣೀಯ  ನಿಸರ್ಗ  ಸೌಂದರ್ಯದ ಮಧ್ಯದಲ್ಲಿ 
	  ತಾಲ್ಲೂಕಿನಿಂದ  3.5 ಕಿ.ಮೀ  ದೂರದಲ್ಲಿರುವ  ಕುಗ್ರಾಮ ಬಾಳೇಸರದಲ್ಲಿ 1956  ರಲ್ಲಿ ನಮ್ಮ ಶಾಲೆ ಸ್ಥಾಪನೆಯಾಯಿತು. 
	  ಅಂದು  ಊರಿನ  ಶಿಕ್ಷಣಾಭಿಮಾನಿಗಳು ಸೇರಿಕೊಂಡು ತಮ್ಮ ಭಾಗದ ಮಕ್ಕಳಿಗೆ ಅಕ್ಷರದ ಬೀಜ ಬಿತ್ತುವ ಸಂಕಲ್ಪದೊಂದಿಗೆ
	  ಅತ್ಯಂತ  ಕಷ್ಟಕರ  ಸಂದರ್ಭದಲ್ಲಿ ಮನೆ, ಛಾವಣಿ, ಸೊಸೈಟಿ ಮುಂತಾದ ಸ್ಥಳಗಳಲ್ಲಿ ಶಾಲೆಯ ಪಥ ಸಾಗಿ ಬಂದು ಈಗ 
	  ನಮ್ಮ  ಶಾಲೆ  ಇರುವ  ಜಾಗದಲ್ಲಿ ಸರ್ಕಾರದ  ಅನುದಾನ, ದಾನಿಗಳ ಸಹಾಯಹಸ್ತ,  ಶಿಕ್ಷಣಾಭಿಮಾನಿಗಳ  ಪ್ರೋತ್ಸಾಹ, 
	  ಊರವರ ಸಮರ್ಪಣಾಭಾವದಿಂದ ಈಗಿರುವ ಸ್ಥಳದಲ್ಲಿ ಸುಸಜ್ಜಿತ ಕಟ್ಟಡದ ಕನಸು ಸಾಕಾರವಾಗಿದೆ.
			   
			    ಅಂದಿನ ಹಿರಿಯರ ಅಭಿಲಾಷೆಯಂತೆ ಶಿಕ್ಷಣ ನೀಡುವ ಕೈಂಕರ್ಯ‌ದ ಭಾರ ಹೊತ್ತು ಅನೇಕ ಶಿಕ್ಷಕರು
	  ಶಾಲೆಗೆ  ಬಂದು  ಶಿಕ್ಷಣ  ನೀಡಿ ಹೋಗಿದ್ದಾರೆ. ಆಯಾ   ಕಾಲಕ್ಕೆ ಬೇಕಾದ  ಅಗತ್ಯ  ಶಿಕ್ಷಣವನ್ನು  ಅಂದಿನ  ವ್ಯವಸ್ಥೆಗೆ 
	  ಅನುಗುಣವಾಗಿ ನೀಡುವ ಪ್ರಯತ್ನವನ್ನು ಮಾಡಿದ್ದಾರೆ. ಅವೆಲ್ಲದರ ಪ್ರತಿಫಲನ ನಮ್ಮ ಶಾಲೆಯಲ್ಲಿ ಕಲಿತ ಅನೇಕರು ದೇಶ
	  ವಿದೇಶಗಳಲ್ಲಿ ತಮ್ಮ ಬೌದ್ಧಿಕ  ಸಂಪತ್ತನ್ನು  ಹಂಚಿಕೊಳ್ಳುತ್ತಿದ್ದಾರೆ. ಇನ್ನೂ ಅನೇಕರು ಈ ಭಾಗದಲ್ಲೇ ತಮ್ಮ ಸಾಮಾಜಿಕ
	  ಮತ್ತು  ಸಾಂಸ್ಕೃತಿಕ  ನೆಲೆಗಟ್ಟನ್ನು   ಗಟ್ಟಿ  ಮಾಡಿ ಮುಂದಿನ ಪೀಳಿಗೆಗೆ  ಮಾರ್ಗದರ್ಶನ  ಮಾಡುತ್ತಿದ್ದಾರೆ.  ಈ ಎಲ್ಲಾ 
	  ಕುರುಹುಗಳನ್ನು ಇಂದು ನಾವು ಬೇರೆ ಬೇರೆ ಸ್ಥಳಗಳಲ್ಲಿ ಅತ್ಯಂತ ಸಂತೋಷದಿಂದ ಕಾಣುತ್ತಿರುವುದು ಹೆಮ್ಮೆಯ ವಿಷಯ.
	                   
			    ಹಾಗಾಗಿ ಇಂದಿನ ಅವಶ್ಯಕತೆಗನುಗುಣವಾಗಿ ಸ್ಪರ್ಧಾತ್ಮಕ ಪ್ರಪಂಚದಲ್ಲಿ ನಮ್ಮ ಮಕ್ಕಳು ಬದುಕನ್ನು 
	  ಕಟ್ಟಿಕೊಳ್ಳಲು ಬೇಕಾದ ಶಿಕ್ಷಣವನ್ನು ನೀಡಲು ಇಂದಿನ ಶಿಕ್ಷಕವೃಂದ ಪ್ರಯತ್ನಿಸುತ್ತಿದೆ.ಈ ನಿಟ್ಟಿನಲ್ಲಿ ಹಲವಾರು ಅಭಿವೃದ್ಧಿ
	  ಕಾರ್ಯಗಳನ್ನು   ಶೈಕ್ಷಣಿಕ   ಚಟುವಟಿಕೆಗಳನ್ನು  ಗುಣಾತ್ಮಕ  ಶಿಕ್ಷಣದ ಎಲ್ಲಾ   ಆಯಾಮಗಳಲ್ಲಿ ತನ್ನ ಸಾಧನೆಯನ್ನು 
	  ಮಾಡುತ್ತ  ಬಂದಿದ್ದು ಇನ್ನೂ  ಸಾಧಿಸುವ ಹಲವಾರು ಅವಕಾಶಗಳು ತೆಗೆದುಕೊಂಡಿವೆ. ಅದಕ್ಕೆ  ನೀರೆರೆದು ಪೋಷಿಸುವ 
	  ಜವಾಬ್ದಾರಿ ನಮ್ಮೆಲ್ಲರ ಮೇಲಿದೆ. ಬದಲಾಗುತ್ತಿರುವ ಶಿಕ್ಷಣ ವ್ಯವಸ್ಥೆಗೆ ಬೇಕಾಗುವ ಎಲ್ಲಾ ಸೌಲಭ್ಯಗಳನ್ನು ನಾವೆಲ್ಲಾ ಸೇರಿ
	  ಅನುಕೂಲಿಸಬೇಕಾಗಿದೆ. ಅದಕ್ಕಾಗಿ  ಶಾಲೆಯ ಹಳೆ ವಿದ್ಯಾರ್ಥಿಗಳು, ಶಿಕ್ಷಣಾಭಿಮಾನಿಗಳು,  ದಾನಿಗಳು, ಜನಪ್ರತಿನಿಧಿಗಳು 
	  ಮತ್ತು   ಪಾಲಕ   ಪೋಷಕರ ಸಹಾಯಹಸ್ತ   ಬಯಸುತ್ತಿದೆ. ಎಲ್ಲರೂ   ಸೇರಿ ಅಂದು ಹಿರಿಯರು   ಬಿತ್ತಿದ ಕನಸನ್ನು 
	  ಸಾಕಾರಗೊಳಿಸುತ್ತಾ ಮುಂದಿನ ಪೀಳಿಗೆಗೆ  ಮಾರ್ಗದರ್ಶನವನ್ನು ಮಾಡುತ್ತಾ ಗ್ರಾಮೀಣ ಭಾಗದ ಈ ಅಕ್ಷರ  ದೇಗುಲವನ್ನು
	  ಮುನ್ನಡೆಸಲು ತಮ್ಮೆಲ್ಲರ ಸಹಾಯ ಸಹಕಾರ ಬಯಸುತ್ತೇವೆ.